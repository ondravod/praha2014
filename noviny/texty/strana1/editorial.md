Vezměte několik kusů marketingových článků od bývalých novinářů, přidejte pět litrů reklamy na stranické sponzory, okořeňte třemi dávkami mediálních obličejů s vybělenými zuby a povařte s řečmi o odpovědnosti, transparenci a bezpečnosti. Gratulujeme, právě jste uvařili typické předvolební noviny politické strany. Volební Pirátské listy jsou trošku jiné. Možná proto, že je nepíše mediální agentura, ale samotní kandidáti. Anebo proto, že volební kampaň neděláme na dluh, takže nejsme nikomu zavázaní. Díky tomu máme větší odstup než strany, které nutně potřebují vládnout a rozdělovat peníze. My chceme získat zastoupení v kontrolních orgánech zastupitelstva a s ním i přístup k informacím. O post primátora budeme usilovat jen při mimořádném úspěchu. Naším kandidátem je bývalý šéf Mensy ČR Václav Fořtík na 16. místě kandidátky (v novinách připravil hlavolamy). Především se ale snažíme poskytnout Vám informace, pro rozhodování u volebních uren. Důkazem je jedinečné volební srovnání kandidujících politických stran na straně 4 až 5. Příjemné čtení vám přeje Jakub Michálek, lídr Pirátů v Praze
