Piráti na obzoru
-----------------

V  roce 2009 proběhl ve Švédsku soud s několika mladými lidmi. Provozovali  stránku s názvem The Pirate Bay, která umožňovala snadno vyhledávat a nalézat data na internetu. Za vytvoření nástroje  umožňujícího uživatelům sdílet informace byli odsouzeni k pokutě 80 milionů korun a posláni do vězení. V  reakci na toto bezpráví začaly po celém světě vznikat Pirátské strany. I u nás jsme se dali dohromady a založili v roce 2009  Českou pirátskou stranu. Od té doby se nám několikrát podařilo  mobilizovat veřejnost proti omezování občanských svobod. Například v případě  protipirátské dohody ACTA nebo při snahách zavést v Česku cenzuru Internetu.

Zatímco zakladatelé The Pirate Bay sedí ve vězení, Piráti kandidují do zastupitelstva Prahy, aby nabídli alternativu ke staré politice.

Snažíme se udržet si kontakt s lidmi a fungovat podle demokratických principů. To nám pomáhá stát na straně občanů proti zájmovým skupinám. Jde často o situace, kdy s Piráty souhlasí většina společnosti, ale politici je přehlížejí. Příkladem je povinné zveřejňování smluv na Internetu, reforma autorských práv, či legalizace konopí. Ovšem už dávno nejsme strana jediného tématu. Máme vizi v oblasti městské dopravy, školství i práce s rizikovými skupinami. Uvnitř strany používáme přímou demokracii, díky které se dokážeme dobrat pirátského stanoviska i v otázkách, které jsme dříve neřešili. 

Šíření informací, otevřenost a autorská práva patří i do komunální politiky víc, než si myslíte. Budeme Vás informovat o plánech, smlouvách i vývoji rozpočtu města a budeme otevřeně diskutovat o zásadních rozhodnutích, která Prahu čekají. Nezdá se vám, že jsou v komunálu autorská práva důležitá? Vinou špatně nastavených autorskoprávních vztahů v projektu Opencard je Praha závislá na jediném dodavateli, kterému musí odvádět nadstandardní platby. Dopad předražených IT služeb na rozpočet Prahy je v řádu stovek milionů korun ročně. Tomuto se lze vyhnout razantní podporou a využitím svobodného software.

Naši kandidáti jsou často mladí lidé. Díky tomu nejsme ve spojení se skupinami, které se na Praze po léta přiživují. Piráti vyrostli zdola a zastupují generaci, která v politice nebývá zastoupena vůbec. Tam ale naše snaha nekončí. Chceme svobodomyslnou Prahu, ve které si můžete na pikniku otevřít lahev vína, moderní Prahu, která dokáže zajistit svou dopravní síť a radostnou Prahu, kde lidé rádi žijí, baví se i bydlí. Pokud vás naše myšlenky a elán oslovily, budeme vděční za váš hlas. Nezapomeňte ale, že volby jsou teprve začátek.

----

Foto: https://www.flickr.com/photos/pirati/15013927306
(ve čtvrtek 4. 9. se bude pořizovat nová fotografie)
