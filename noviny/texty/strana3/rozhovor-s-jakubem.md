Ušetříme práci policii
=======================

**Čeho chce dosáhnout právník a fyzik Jakub Michálek v pražském zastupitelstvu? A v čem ho baví politika?**

*Jak je to dlouho, co působíš v Pirátské straně?*

Příznivcem jsem se stal již v roce 2009. Za několik měsíců jsem přišel na první setkání.

*Hledal jsi tehdy stranu, s níž bys souzněl?*

Politika mě celkem zajímala, ale bylo to tehdy hlavně o ODS a ČSSD. Vznikli Piráti, kteří se nebáli jít do kontroverzních témat a  trvat na reformě autorského práva, a neváhal jsem.

*Věnuješ se různým tématům. Povedlo se ti něčeho dosáhnout?*

Protože jsem právník, snažím se používat hlavně právní nástroje. Účastním se například konzultací ohledně novel autorského zákona a zákona o svobodném přístupu k informacím. Hodně jsem se věnoval mezinárodní protipirátské smlouvě ACTA, sepsal jsem její rozsáhlou analýzu a nakonec jsem jednal s ministrem. Ten ratifikaci pozastavil.

Po Klausově amnestii, kdy zastavil trestní stíhání podvodníků z H-Systému, jsem pro Hanu Marvanovou koncipoval návrh skupiny senátorů na zrušení kontroverzní části amnestie. I když  Ústavní soud amnestii nezrušil, veřejnost tento Klausův krok jasně odsoudila. Kvůli utajování autorů amnestie jsem Klause i zažaloval, ale soud dosud nerozhodl.Naposledy jsem ve volném čase vytvořil padesátistránkovou brožuru o zaměstnaneckých dílech. Vysvětluji v ní, jak mají školy řešit autorská práva ke skriptům a učebnicím vytvořeným za veřejné peníze, aby byly veřejně dostupné v režimu otevřeného přístupu (Open Access).

*Dostal se do hledáčku tvého zájmu v minulosti i pražský magistrát?*

Angažovali jsme se s Piráty hlavně kolem kauz spojených s IT službami a zveřejnili jsme, kolik magistrát utrácí za pochybné kontrakty. Také jsme přiměli pražský Dopravní podnik zveřejňovat smlouvy na webu. Díky svému zaměření na autorská práva jsem se  podílel na rozboru problémů a doporučeních kolem Opencard.

*A co chceš na magistrátu s těmi velkými kauzami minulosti dělat?*

Je potřeba v zastupitelstvu založit tým, který tyto kauzy nezávisle prošetří a zveřejní, kdo za ně nese odpovědnost. Do budoucna pak musí být dána jasná pravidla a vzorové smlouvy platné pro všechna výběrová řízení. Nemůže se opakovat, aby město zaplatilo za vývoj nějaké aplikace, nemělo na ni plná práva a následně se muselo doprošovat u původního dodavatele, kdykoliv chce software změnit.

*Co vůbec na pražském magistrátu zmůže jednotlivec? I kdyby se do zastupitelstva dostali tři, čtyři Piráti, co od nich můžeme čekat?*

I jednotlivec má šanci nastolovat na zastupitelstvu témata a zejména má přístup k informacím. Piráti chtějí být konstruktivní opozicí, která aktivně připomínkuje návrhy a zasadí se o to, aby přístup k informacím měli i občané. Chceme radu města nezávisle kontrolovat a zabránit podezřelým záměrům již při schvalování. Ušetříme tak práci policii a peníze nám všem.

*Ještě pojďme o trochu nazpět. Souběžně s budováním Pirátů jsi vedle práv studoval i fyziku na Matematicko-fyzikální fakultě UK. Jak ovlivnila tvůj pohled na politiku?*

Fyzikální zákony jsou pevně dané, lidské zákony jsou  dohodnutá, více či méně kulturně zakořeněná pravidla. Pohled přírodního řádu, meze dané objektivní realitou a jistá předvídatelnost jsou pro právo užitečné, ale hodnotové pojmy jako spravedlnost či poctivost by se z něho neměly vytrácet.

*A závěrem: Co tě na politice tak baví?*

Cítím, že pomáháme v přirozeném vývoji  směrem k znalostní společnosti. Je důležité, aby si společnost nové technologie osahala a zachovala si hodnoty jako je otevřené řešení veřejných záležitostí a ochrana  svobod a soukromí jednotlivce. Než nás ovládnou roboti (smích).

Rozhovor Olgy Richterové s Jakubem Michálkem
