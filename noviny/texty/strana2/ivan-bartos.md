Piráti v komunálních volbách

Pirátům letos úspěch ve volbách do Evropského parlamentu unikl skutečně o vlásek. Výsledek 4,78 % (v Praze ovšem přes 6 %!) je však posunul zase o něco blíže k takzvanému bodu “volitelnosti“. Potřebují skutečně Piráti onu dosti uměle vytvořenou hranici překračovat? Nemohou své pirátské myšlenky aplikovat zvenčí?

Ano, i to je možné a Piráti to bez ohledu na výsledky voleb dělají už pět let. Přesto se do každých voleb nad rámec naší průběžné činnosti pouštíme. Ačkoliv lze řadu palčivých problémů skutečně otevírat zvenčí, je to cesta dlouhá a velmi komplikovaná. V řadě kauz doslova dolujeme informace, které by měly být občanům dostupné (smlouvy, strojově čitelná data, odpovědné osoby) či dokonce bojujeme u soudů (např. ohledně předraženého systému Proxio či neoprávněného utajování informací DPP). Jedná se o věčný kolotoč. Mezitím peníze mizí, výběrová řízení se falšují, politici se recyklují a úřady jsou stále uzavřenější.

Kromě Prahy kandidují Piráti téměř ve stovce dalších obcí a měst. Heslem kampaně by mohlo být třeba: „Skutečně otevřeme úřady občanům“. Bylo by toto heslo ambiciózní? Nemyslím si to. Řada opatření, jako je třeba bezvýjimečné zveřejňování smluv na internetu, nebo dostupnost videozáznamů  z jednání zastupitelstva, je přece tak jednoduchá. Otevřenost spolu s moderními technologiemi chápeme jako úžasnou kombinaci, kterou lze využít v libovolném patře politiky. Lépe řečeno kdekoliv ve správě věcí veřejných. Když i jen několik Pirátů vybavíme těmito dvěma artikly, mohou rozdmýchat vlny, které nedořešené problémy posunou, nebo umožní politikům i občanům na věci pohlížet jinak. Proto i já budu volit jinak. Recyklujeme odpad, ne politiky.

PhDr. Ivan Bartoš, PhD. – bývalý předseda Pirátské strany, lídr Pirátů v posledních volbách do Evropského parlamentu.

Fotka Ivan: https://flic.kr/p/fUWzVi
